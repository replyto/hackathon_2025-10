Träden

Träd har mycket att berätta:
mumlar som beduiner vid bönetimmen,
lutar sig samman, sorlar och musicerar,
träter på skatan som snattar pinnar.
Många träd är framstående tänkare,
detta gäller särskilt den fotsida granen
och lönnen som skuggar gårdsplanen.
Minnesvärda äro även samtalen
Mellan ekens krona och slåtterängens källa.
Många gåtor uppenbaras där.

Några finner sin mening i stormen,
andra älskar den klosterstilla natten,
då endast fixstjärnan darra.
Några står hela livet och ropar
med ristiga armar.

Trädens öde är att stanna och förgås.
Människan dör ofta fjärran,
på kyrkogårdar nära horisonten.

-- Werner Aspenström
